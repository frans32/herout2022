---
date_published: 2022-08-27T18:51:11+02:00
title: "<i>“Technoblade never dies”</i>"
subtitle: Huldeblyk aan oorlede Minecraft Youtuber
author: Erica Chen
image_credit: profielkuns van <i>technoblade</i> se <i>youtube</i>-kanaal
image: "/images/technoblade-08-2022.jpg"

---
_Technoblade_ (regte naam, Alexander), was ’n bekende Amerikaanse _Youtuber_ met meer as 15 miljoen _subscribers_.

Op 1 Julie 2022 is ’n video genaamd _So Long Nerds_ op sy kanaal gelaai met ontstellende nuus. Die afsterwe van _Technoblade_ het talle mense regoor die wêreld laat treur.

_Technoblade_ is op 1 Junie 1999 gebore en is in Augustus 2021 met kanker gediagnoseer. Chemoterapie was onsuksesvol en hy is op 30 Junie 2022 oorlede. Deur die moeilike tye van sy lewe, het Technoblade nog steeds video’s opgelaai om sy kykers oor sy toestand ingelig te hou. Hy het nie gekla oor die pyn nie, maar het grappe gemaak en sy kykers ingelig oor die gevare van siektes, veral COVID-19.

In sy laaste boodskap aan sy kykers, skryf hy: “As ek nog ’n honderd lewens gehad het, dink ek sou ek elke liewe keer weer kies om _Technoblade_ te wees, aangesien dit die gelukkigste jare van my lewe was.”

Indien jy nog nooit van hom gehoor het nie, raai ek jou aan om sy video’s op te soek.

Hy het meestal _Minecraft_-video’s gemaak en sou elke nou-en-dan op _Youtube_ _livestream_. Hy het ’n baie karismatiese persoonlikheid gehad en kon stories goed vertel. Hy het daarin geslaag om ’n poets vir sy kykers te bak en het hulle vir ’n tyd laat glo dat sy naam “Dave” was. Hy was lief daarvoor om grappe te maak en sy video’s met _Skeppy_ (’n ander bekende _Minecraft Youtuber_) was ’n groot sukses.

Hy het uit die universiteitslewe onttrek om _Minecraft_ te speel en video’s te maak en was nie skaam om daaroor te praat nie. Hy het eers begin om _Hypixel Minigames_ op te laai en sou later video’s maak waar hy _Minecraft_ in VR (Virtuele Realiteit) speel. Hy het aan _Minecraft_-toernooie begin deelneem en is as een van die beste _Minecraft_-spelers bekroon. Hy het ook by _Dream_ se _SMP_ (_Survival Multiplayer_) aangesluit as ’n hoofkarakter en het ’n belangrike rol aangeneem as ’n anargis.

Vir ’n rukkie het _Technoblade_ probeer om die meeste aartappels in _Hypixel Skyblock_ te oes en het ongeveer 500 miljoen aartappels geoes om teen die _Youtuber_, _imasquidkid_ te wen. Hy is toe _The Potato King_ gedoop en het binne twee a.g.v. hierdie aartappeloorlog meer as 30 duisend _subscribers_ verkry.

Technoblade was suksesvol, veral vir sy ouderdom. Hy het in ’n kort tydperk baie bereik en sal nie sommer vergeet word nie. Hy het ’n groot impak op sy kykers se lewens gehad. Hy sal gemis word.