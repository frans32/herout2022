---
title: "<i>On a gathering storm: Peaky Blinders</i> is terug"
subtitle: Sesde en finale reeks nogmaals met aksie belaai
author: Emma Olivier
image_credit: Netflix
image: "/images/peakyblinders.jpeg"

---
<span style={{color: "#ffab1c"}}>★★★★★</span>

Die sesde en finale reeks van _Peaky Blinders_ is op 10 Junie 2022 op _Netflix_ vrygestel. Die nuwe reeks begin met dieselfde spannende noot waarop die vorige reeks afgesluit het en sal jou senuweeagtig die mees onlangse ses episodes laat verorber.

Verwag ’n storm. In _Peaky Blinders_ se nuwe reeks konfronteer bendeleier, Thomas Shelby, weer sy demone terwyl hy sy magsposisie in pre-tweede wêreldoorlog-Birmingam teen menige vyand probeer verdedig. Hierdie keer raak dinge gevaarliker en is alles weer vir Thomas Shelby op die spel terwyl hy met sy mededingers, asook innerlike morele wroegings, moet stoei.

Cillian Murphy vertolk die rol van Thomas Shelby met oorgawe. Hy word deur briljante akteurs en aktrises soos Paul Anderson, Sophie Rundle en Anya Taylor-Joy ondersteun. Die eerste episode van die reeks is aan Helen McCrory opgedra, maar die ikoniese aktrise (wat Aunt Polly in die reeks gespeel het) se afwesigheid laat ’n onvulbare leemte in die reeks agter, nadat sy in 2021 oorlede is.

Die kamerawerk en beligting is weereens kunstig en intelligent uitgevoer. Onder leiding van regisseur, Anthony Byrnes, het die sesde reeks definitief ’n gevoel van finaliteit, al verlaat dit kykers met baie vrae.

Die klankbaan bevat weer pensiewe volksmusiek-verwysings en liedjies van PJ Harvey, _IDLES_ en Sinéad O’Connor. Die temalied deur _Nick Cave and the Bad Seeds_ verskyn ongelukkig minder in die nuwe reeks (dalk om aan kykers oor te dra dat die “nuwe” Thomas Shelby nie dieselfde as in die vorige reekse is nie?). Ek was egter bly om _Nick Cave and the Bad Seeds_ se _Do You Love Me?_ te hoor.

Skepper van _Peaky Blinders_, Stephen Knight, skryf hierdie aksie-drama met indrukwekkende tegniek en spreek temas soos sterflikheid, die mistiek en wraak op ’n unieke, hartverskeurende manier aan.

Ek beveel _Peaky Blinders_ vir aanhangers van geskiedkundige dramas aan. Jy sal ook aanklank daarby vind as jy lus het vir ’n aksiereeks wat jou hart deurlopend sal laat _drumroll_. Gaan kyk dit, _by order of the Peaky Blinders_.

(Sensitiewe kykers moet weet dat reeks ses van _Peaky Blinders_, soos in vorige reekse, uitbeeldings van middelmisbruik, seksuele tonele, kru taal, geweld en sprake van selfmoord bevat.)