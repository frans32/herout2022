---
date_published: ! '"2022-08-27"'
title: 'Wees lekker! <i>Herout</i> gesels gees met DF-dirigente '
subtitle: 'Onderhoude met die span agter <i>DF Lights</i> en aspirant-dirigente '
author: 'Kyla van der Riel '
image_credit: Die Hoërskool DF Malan
image: "/images/dirigente-08-2022.jpg"

---
_Waarskuwing: ek stel voor dat geen Bellville-leerder die artikel sonder ouertoesig lees nie, aangesien dit vrees, paniek en_ ’_n fobie vir blou mag veroorsaak._

Sedert 2020 was daar beperkte geleenthede om DF-gees en -trots te wys, maar by 2022 se [Interskole](/artikel/df-wys-interskole-gees-na-lang-tyd-van-pawiljoenstilte "DF wys Interskole-gees na lang tyd van pawiljoenstilte") het elke DF-speler en -ondersteuner bewys dat blou bloed sterker as ooit deur ons are druis.

Hierdie is egter nie ’n artikel oor interskole nie. In die artikel gesels ons ’n bietjie met die DF-dirigente oor gees agter die skerms.

Nicola Steyn, VJ Bassett, Emma Coetzee, Robert Tuck, Lize van Rooyen, Heinrich Henning, Liané Conradie, WihanBester en Nina Dixon, (2022 se dirigente) en JG Wegner, Eben Olivier, Francé Esterhuyse en Mia Groenewald (dromspelers) het hierdie jaar, ten spyte van onlangse uitdagings, nie afgeskeep nie.

Ek het agter die skerms gaan loer en met 2022 se dirigente, sowel as sommige aspirant-dirigente, onderhoude gevoer om ’n breër insig te kry oor wat dit behels om ’n DF-dirigent te wees.

**Wat was vir jou die hoogtepunt van jou dirigent-ervaring?**

Nicola: _Ons het sommige aande tot elfuur aan die kreet gewerk. Toe ons tydens daardie wassebad periode sien hoe Dee-Effers ons werk en visie vir_ DF Lights _tot lewe bring, was elke sekonde se harde werk en verlore slaap die moeite werd._

Emma: _My hoogtepunt was die voorreg om saam met_ ’_n groep wonderlike mense_ ’_n interskolekreet te kon skryf._

**Wat was vir jou die uitdagendste aspek van dirigentwees?**

Robert: _Te min slaap._

Lize: _Die ovoorspelbaarheid wat met dirigentwees gepaard gaan. Dit is soos meneer De Wet sê: “_The only constant is change.”

**Watter advies kan jy aan aspirant-dirigente gee?**

VJ: _Jy kan nie_ ’_n dak opsit as jy nie_ ’_n sterk fondasie gebou het nie. Leer jou woorde!_

**As** ’**n aspirant-dirigent, weet ek hoeveel tyd en oefening die keuringsproses behels, maar wat wag vir die wat uiteindelik as dirigent verkies word?**

Liané: _’n Tweede familie; goeie herinneringe; goeie tye._

JG: _Jy mis sommige skoolgebeurtenisse en sosiale geleenthede. En jy verloor slaap!_

VJ: _Die toekomstige dirigente moet gereedmaak om tydelik afskeid van hul sosiale lewe te neem._

**Hoe wil jy graag by DF onthou word?**

Nicola: _Ek wil graag hê dat die matrieks van 2022 as die groep wat gees in DF teruggebring het, onthou word._

VJ: _Ek wil graag onthou word as die outjie wat hard gewerk het om te wees waar ek vandag is, want dit is beslis nie op ’n silwer skinkbordjie aan my oorhandig nie._

Liané: _Ek wil graag onthou word as die dirigent wat altyd passievol was, omdat ek trots is op my skool._

Robert: _Ek wil onthou word as een van dié wat DF se vlam weer laat gloei het._

JG: _Ek wil onthou word as een van die Tippity Tappity Boys (2020 drommers sal verstaan)._

Emma: _Ek wil onthou word as die een met die lekker gees._

(Emma bied hier die geleentheid om _DF Lights_ te bemark: _just be lêkka_, DF!)

Lize: _ek wil onthou word as die dirigent wat ander met ’n glimlag op my gesig gehelp het._

**Vraag-en-antwoord met aspirant-dirigente:**

**Oor watter vaardighede dink jy moet n dirrigent beskik?**

Noah Love: _Jy moet lekker kuite hê._

(Noah, ek is baie lief vir jou, maar uit jou 20-minuut-_voice notes_ van perfekte antwoorde, was hierdie natuurlik die antwoord wat ek net móés gebruik!)

**Wat was vir jou die mees uitdaagende aspek van die keuringsproses?**

Anieka Wolmarans: _Om te vergeet van die keuringsproses!_

**Anieka, jy gaan dié een moet verduidelik.**

Anieka: _Sodra jy op die mense wat langs jou tekere gaan, eerder as meneer De Wet en juffrou Muller se ernstige uitdrukkings fokus, voel jy veel meer ontspanne en spontaan._

**Dink jy DF-gees het na die COVID-19-pandemie afgeneem?**

André Venter: _Ja, maar dit is omdat die juniors nog onopgevoed is! Hulle weet nog nie dat, wanneer daar oor MTBS gepraat word, hulle mal moet gaan nie._

**Indien jy as dirigent verkies word, wat sal jy doen of verander om DF-gees te bevorder?**

Liza Theron: _Ek sal begin deur die gees aan die klas van ’23 te verkoop, aangesien die juniors ons gees sal mimiek._

Jean Myburgh: _Sokkie = gees. Daar moet elke Vrydag ’n sokkie in die aktiwiteitsentrum wees. Ek bring die klank. DF bring die gees._

_“DF, You make our hearts sing. You make everything groovy. DF, we think we love you.”_