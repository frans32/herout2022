---
image_width: 1170
image_height: 875
title: "<i>Harry’s House</i> bring intieme lirieke met goedvoel-klank tuis"
subtitle: ''
author: Lise Keyser
image_credit: " Columbia Studios"
image: "/images/harry-styles.jpeg"
published: false
primary_color: "#efefef"

---
Harry Styles het sy musiekberoep in 2010 begin toe hy deel was van _One Direction_, een van die grootste musiekgroepe ter wêreld. Na die groep se onbepaalde hiatus in 2016, het Styles in dieselfde jaar sy solo-loopbaan begin en in 2017 sy debuut-enkelsnit, _Sign of the Times_, vrygestel.

Ná _Sign of the Times_ het hy verskeie ander geliefkoosde treffers soos _Golden_, _Adore You_ en _Watermelon Sugar_ vrygestel. In sy vorige twee albums, _Harry Styles_ en _Fine Line_, het hy sy eie klank ontwikkel en sy luisteraars met ’n prettige _pop-rock_-klank betower.

Styles verlaat nou sy _Fine Line_-era. Aanhangers het op 20 Mei 2022 sy nuwe album, _Harry’s House_, met liefde en opgewondenheid verwelkom.

Op 23 Maart het Styles die album se naam bekendgestel (wat natuurlik sy aanhangers absoluut met afwagting laat borrel het). Dit was selfs nog meer opwindend toe hy ’n nuwe _Twitter_-rekening geskep het, spesiaal om leidrade te oor _Harry’s House_-liedjies se lirieke te deel. Op 1 April het Styles een liedjie as ’n voorsmakie van _Harry’s House_ vrygestel. _As It Was_ het binne slegs ’n paar uur stroom-rekords gebreek.

Dit het glad nie lank gevat vir die wêreld om op hierdie een liedjie verlief te raak nie, maar dit was net die begin.

Styles se aanhangers het al vir maande geweet dat hy by _Coachella_ sou optree, maar het glad nie verwag dat hy twee splinternuwe liedjies van _Harry’s House_ (_Late Night Talking_ en _Boyfriends_) sou sing nie.

Nou is _Harry’s House_ uiteindelik hier.

Die eerste keer toe ek na die fantastiese nuwe liedjies geluister het, was dit regtig ’n asemrowende ervaring. ’n Paar liedjies het my selfs ’n traan of twee laat stort.

Styles is duidelik trots en passievol oor sy werk.

Hy is ook duidelik meer oop en kwesbaar in hierdie album. Die albumfoto van Styles wat op sy plafon staan met meubels wat onderstebo “hang”, stel dalk voor dat _Harry’s House_ ’n musikale verkenning van die idee van ’n tuiste kan wees (en soms is ’n tuiste nie net ’n fisieke plek nie, maar ’n plek opgebou uit ervarings, gedagtes en verhoudings).

_Harry’s House_ skep ’n neon, nostalgiese gevoel met variasie tussen peinsende _pop-rock_ en sagte _disco_-invloede (veral hoorbaar in _Music for a Sushi Restaurant_ en _Late Night Talking_). Die album se goedvoel-somerklank en intieme, soms melankoliese lirieke (soos in _Grapejuice_ en _As It Was_) skep die perfekte balans tussen hoor en _voel_ - ’n goeie resep vir ’n album om nog lank te kan lewe.

Die betekenis agter Styles se lirieke hou moontlik verband met sy vorige rol in _One Direction_ en met sy familie en vriende. Die album bespreek ook temas soos sensualiteit, familietrauma en verandering.

Styles se aanhangers sal seker van mening verskil as hulle _Harry’s House_ met sy vorige albums sou moet vergelyk. _Harry’s House_ bou op _Harry Styles_ en _Fine Line_, maar het definitief groot musikale impak in sy eie reg.

_Harry’s House_ is nou op stroomplatforms beskikbaar. Gaan luister as jy ’n aanhanger is, of net lus is vir ’n pragtige versameling liedjies wat jy by enige geleentheid kan geniet!