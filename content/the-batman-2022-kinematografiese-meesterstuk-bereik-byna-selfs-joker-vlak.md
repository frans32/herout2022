---
image_width: 4000
image_height: 1869
title: 'The Batman (2022): kinematografiese meesterstuk bereik byna selfs Joker-vlak'
subtitle: ''
author: Emma Olivier
image_credit: ''
image: "/images/batman.jpg"
published: false
primary_color: "#efefef"

---
**★★★★★**

_“Gotham loves a comeback story.”_

Ons ook.

Regisseur Matt Reeves (_Let Me In_, _War for the Planet of the Apes_) bring ’n ryk, donker visie na die skerm in die nuwe film oor die _DC_-strokiesprentheld.

In hierdie avontuur word Batman (Robert Pattinson) deur die krimineel, die Riddler (Paul Dano) met ’n reeks raaisels gekonfronteer. Hy moet die raaisels oplos om die Riddler se wrede plan vir die stad Gotham te keer.

’n Klankbaan deur Michael Giacchino (_Up_, _Spiderman: No Way Home_) wat jou skrikwekkend triomfant sal laat ril, dien ook as emosionele gids in hierdie spannende roltreinrit van ’n film. Ek dink dit verdien ’n 2023-Oscar-nominasie. Getekstureerde snitte soos _Can’t Fight City Halloween_ en _It’s Raining Vengeance_ kan ’n mens oor en oor ná jy die film gekyk het, luister as jy ’n onheilspellende viool op ’n reënerige dag geniet.

_The Batman_ bied treffende skote met die mooiste, mooiste beligting aan. Verwag poele rooi en blou wat op die ewig-nagtelike strate weerkaatsings maak. Verwag goue lig op kreatiewe wyses met die donker aard van _The Batman_ gekontrasteer. Verwag ook heerlike skaduwees.

(Daar is ’n skoot só pragtig saamgesit, dat dit my werklik na my asem laat snak het.)

Robert Pattinson stel nie as Batman teleur nie. Hy en Zoë Kravitz as Catwoman het briljante chemie. Colin Farrell, Jeffrey Wright en Andy Serkis lewer ook uiters bevredigende vertolkings.

_The Batman_ is ’n kinematografiese meesterstuk wat byna selfs _Joker_-vlak bereik. Die film is visueel- en storiestruktuur-gewys aangrypend en gruwelik in die beste sin.

As jy spanningsverhale, raaisels, woordspelings en asemrowende visuele aanbieding liefhet, is _The Batman_ ’n aksiefilm wat jy definitief nie moet mis nie.

Moenie in ’n grot wegkruip nie - gaan kyk dit!